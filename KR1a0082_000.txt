# -*- mode: mandoku-view; -*-
#+TITLE: 周易集傳
#+DATE: 2015-08-24 21:56:55.641064
#+PROPERTY: ID KR1a0082
#+PROPERTY: BASEEDITION WYG    
#+PROPERTY: JUAN 提要
<pb:KR1a0082_WYG_000-1a>¶
欽定四庫全書　　　　　經部一¶
　周易集𫝊　　　　　　　易類¶
　　提要¶
　　　　(臣/)等謹案周易集𫝊八卷元龍仁夫撰仁夫¶
　　　　字觀復廬陵人吉安府志作永新人官湖廣¶
　　　　儒學提舉是書成于至治辛酉董真卿周易¶
　　　　會通稱其有自序一篇此本無之朱彛尊經¶
　　　　義考于舊序例皆全録而亦無是篇則其佚¶
<pb:KR1a0082_WYG_000-1b>¶
　　　　已久矣吉安府志云仁夫周易集𫝊十八卷¶
　　　　立説主本義每卦爻下各分變象辭占今觀¶
　　　　所注雖根據程朱者多而意在即象詁義于¶
　　　　卦象爻象互觀析觀反覆推闡頗能抒所心¶
　　　　得非如胡炳文等墨守舊文徒博尊朱之名¶
　　　　者也吉安府志又稱其謂襍卦為占筮書引¶
　　　　春秋𫝊屯固比入坤安震殺皆以一字斷卦¶
　　　　義為証其説似創而有本亦異乎游談無根¶
<pb:KR1a0082_WYG_000-2a>¶
　　　　元史稱仁夫所著周易多發前儒之所未發¶
　　　　殆不誤矣原書十八卷今僅存八卷然其上¶
　　　　下經及彖象𫝊皆已全具朱彛尊曝書亭集¶
　　　　有是書跋謂通志堂刻經解時以其殘缺故¶
　　　　未開雕云云夫𫝊録古書當問其義理之是¶
　　　　非不當論其篇頁之完闕殘編斷簡古人尚¶
　　　　且蒐輯仁夫是書上下經裒然俱完而以不¶
　　　　全棄之何其傎也況傅寅禹貢説斷程大昌¶
<pb:KR1a0082_WYG_000-2b>¶
　　　　禹貢圖説林之竒三山書𫝊今以永樂大典¶
　　　　校之皆非完帙而徐氏仍登梨棗是又何説¶
　　　　歟今特録存之俾重著于世庶于經學有所¶
　　　　禆焉乾隆四十三年五月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)陸　　費　墀¶
